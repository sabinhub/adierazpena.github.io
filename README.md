**Euskera** | [Castellano](es)

<h1 id="adierazpena" style="margin-bottom: 10px;padding-bottom: 0;text-decoration: none !important;"><span style="color:#008080;">GIZARTE KOHESIOAREN ETA PARTE HARTZE DEMOKRATIKOAREN ALDEKO ADIERAZPENA EUSKAL HEZKUNTZAN</span></h1>

* [Laburpena](#laburpena)
* [Adierazpena](#adierazpena)
* [Sinadurak](#sinadurak)
* [Adierazpena sinatu](#adierazpena-sinatu)

<a href="https://docs.google.com/forms/d/e/1FAIpQLSfwq5N2NxDttnR74odIyTSBpgzcE-AFLVuR_epoPB0HxQyFlQ/viewform" class="pressbutton">Adierazpena sinatu inprimaki honetan</a>

## Laburpena

Zubiak Eraikiz Elkarteak sustatutako adierazpena hurrengo pertsonen babesarekin...


## Adierazpena

### GIZARTE KOHESIOAREN ETA PARTE HARTZE DEMOKRATIKOAREN ALDEKO ADIERAZPENA EUSKAL HEZKUNTZAN

1. **Zehaztapen batzuk**. Adierazpen honek ekarpen eraikitzaile bat izan nahi du, baina ez du neutroa izan nahi, ez du zurikeriatan erori nahi. Pertsona partikular askotarikoen atxikimendua bilatu nahi du, lerro hauetan adierazi nahi den ikusmolde partekatuarekin identifikatuta sentitzen badira. Manifestu honek ez du akordio aurreratu eta zehatz bat izan nahi, hori lortzeko lurra prestatzen lagunduko duen oinarri bat baizik. Ez du nahi, ezta ere, xehetasun handikoa izan gai garrantzitsu guztiak aztertuta, baizik zentratu nahi du muinezko auzietan eta aurrerapen posiblean. Beste zehaztapen bat ere bai: euskal hezkuntzaren kontzeptuak Euskal Herriko beste administrazio-errealitate batzuei eragiten badie ere, manifestu honen garapena Euskadira edo Euskal Autonomia Erkidegora mugatzen da, eta esparru horretara jo nahi du berariaz, inor baztertu gabe, noski, helburu  jakin batzuk izateagatik.
 
2. **Elkarren aitortza**. EAEn jarduten dugun hezkuntza-eragileen artean zilegizko desberdintasun ideologiko handiak daude, eta manifestu hau gidatzen duten printzipioei egindako ekarpena askotarikoa eta eztabaidagarria izan daiteke. Hala ere, uste dugu beharrezkoa dela elkarren aitortza bat egotea, historiagatik, gaur egungo ezarpenagatik eta, batez ere, arrazoi estrategiko-operatiboengatik eta etikoengatik. Euskal hezkuntza eraldatu nahi dugu, baina, horretarako, errealitatetik abiatu behar dugu, den bezala onartu, bere alderdi guztietan. Ez dago eraldaketa iraunkorrik, garena eta gure historia aldez aurretik onartu gabe. Ez dago eraldaketarik elkarrekiko aitortzarik gabe eta, sustatu nahi den norabidean, anitzen arteko aliantzak ehundu gabe.
 
3. **Aldaketa garaia**. Azken bi hamarkadetako hezkuntza-politikak, batzuetan hobeto, besteetan okerrago, aritu dira eragileen eta sareen interesen arteko oreka prekarioei eusten. Oro har, ez da erreformarako edo egiturazko aldaketarako proposamenik egin. Euskal Eskola Publikoari buruzko Legea (1993) izan zen autonomia-erkidegoan azken aldaketa garrantzitsua, 1992ko Eskola Itunaren ondoren. EAErako hezkuntza-lege bat egiteko behin eta berriz agertu diren asmoek ez dute emaitzarik izan. Halako proposamenak azken legegintzaldietan errepikatua izan dira, onarpen handiagoaz eragile batzuengan edo errezeloaz besteengan. Baina denok bat gatoz esatean ezin dela euskal legerik egon gure hezkuntzaren gai sakonei eragin gabe. Nolanahi ere, uste dugu legegintzaldi honetan, legearekin edo legerik gabe, aurrera egin beharra dagoela. Aldaketa garaia da.
 
4. **Adosteko beharra**. Uste osoa dugu, halaber, aldaketa horiek iraunkorragoak izango direla akordio zehatzekin batera badatoz, erretorika orokor eta inozoetan erori gabe. Desberdintasun batzuk sakonak dira, ia amildegia dago elkarren artean, eta batzuetan badirudi bateraezinak izan daitezkeela. Ez da egia. Desberdinen arteko akordioa posible da. Horrek ez du esan nahi interes guztiak bateragarriak direnik, batzuk ezta legitimoak ere. Ekarpenak osagarriak izatea bilatu beharko da, baina baita akordiotik kanpo geratzen diren eragileak egon daitezkeela onartzea ere.
 
5. **Akordioak norabide argia izan behar du**. Akordioa ezin da etereoa izan. Erraz ulertzeko modukoa izan behar du, ardatz argi eta partekatuetan egituratzen delako, gure erkidegoko hezkuntzaren bilakaeran inflexio-puntu bat markatzen dutenak. Aurrean ditugun erronkak askotarikoak eta konplexuak dira: ikaskuntzaren emaitzak hobetzea; egungo gizarteak eskatzen duenari erantzun kritikoa ematea; curriculum-diseinuaren dilemak konpontzea; sistemaren digitalizazio adimenduna gauzatzea; hizkuntza-gaitasunak hobetzea, bereziki euskarari dagokionez; balio publikoetan aurreratzea; zuzendaritzen lidergo pedagogikoa indartzea... Alderdi horietako askok premiazko dimentsioa hartu dute bizi dugun pandemia-garaian. Horrek guztiak, immigrazioaren gorakadagatik eta jaiotza-tasaren murrizketagatik, egoera zorrotzago batera garamatza, sistema are eta gehiago tenkatzeko mehatxua egiten baitu. Azaldutako erronkei heltzea inola ere berandutu nahi izan gabe, bi gai lehenetsi behar dira, hain beharrezkoak ditugun egiturazko aldaketa garrantzitsuetan eragin garbia baitute.
 
6. **Gizarte-kohesioa eta parte-hartze demokratikoa, ardatz egituratzaile gisa**. Bi gai horiek oinarrizko balio publikoei buruzkoak dira. Alde batetik, gizarte-kohesioaren bidez, sarritan modu segregatzailean jokatzen duen sistema gainditu behar dugu; eta parte-hartze demokratikoaren bitartez, familien aldetik eredu "delegazionistegia" gainditu behar dugu , ez bada eredu merkantilista, eta baita Administrazioaren aldetik ere eredu zentralista. Bi gai horiek bat datoz, argi eta garbi, finantzaketa publikoa lortu nahi duen edozein ikastetxeri eskatu beharreko balio publikoekin: era guztietako oztopo diskriminatzailerik ez izatea; ikasleen aniztasun osoari erantzutea; gardena eta irabazi-asmorik gabea izatea; eta parte-hartzailea izatea. Ahaleginak bi ardatz horietan kontzentratuz, aurrera egingo dugu sistema osoaren izaera publikoan.
 
7. **Dualtasun sozialak gainditzeko sistema baterantz**. Sozialki kohesionatutako herrialde bat nahi badugu, ahalegin kolektiboa egin behar dugu sortu ditugun oztopoak gainditzeko. Horrek ondorioak izan ditzake eta izan behar ditu hezkuntza-eragileengan, batzuetan zorrotzak eta baita traumatikoak ere, baina helburua hain da baliotsua, ezen merezi duela bidean sor daitezkeen gatazka eta erresistentziak gainditzea. Gure gizartean ere agertzen diren klasismoa eta xenofobia instituzionalizatzen dituen hezkuntza arbuiatzen dugu. Nahitaezkoa da gehiengo sozial bat helburu horri atxikitzea, nahitaezkoa da klase ertainek ulertzea zein diren gizarte kohesionatu baten abantaila sozialak, gizarte osoarentzat irabazia den aldetik. Justizia sozialean oinarritutako sistema batek eskola-bereizketari aurre egiteko politika erabakigarriak behar ditu, sozialki dagoen segregazioa ez handitzeko eta, ahal den neurrian, murrizteko. Horretarako, doakotasunaren printzipioa gauzatu behar da; familien koordainketa amaitu; eskola-plaza baten kostua adostu; itunpeko ikastetxeentzako finantzaketa nahikoa den ala ez berraztertu; itunei buruzko araudi zaharkitua berritu; finantzaketaren gardentasun eta kontrol-mekanismoetara behartu; ikasleak onartzeko politikak erreformatu; matrikulazio-bulego bakarrak ezarri; gizartearen gero eta mestizaje handiagoari erantzun; jaiotza-tasa jaisteko joerari aurre egin era planifikatu eta elkarlanekoan; eta hizkuntza erronkak berraztertu. Hori guztia, gaur egun indarrean dagoen araudia betearazteko beharra ahaztu gabe.
 
8. **Sistema deszentralizatuago eta autogestionatuago baterantz**. Behin eta berriz esaten dugu hezkuntza ez dela salgai bat. Ikastetxea aukeratzeko askatasuna ezin da gizarte-kohesioaren aurkakoa izan; herritarren eskubidea da, eta ezin da "kontsumitzailearen" eskubide bihurtu, aukera bereizleak edo baztertzaileak egin ahal izateko. Estatuak, edozein delarik ere, desbideratze horretatik babestu behar du. Baina haren garrantzia eta funtzioa ukatu gabe, Estatuak ere ezin du hezkuntzaren jabe esklusibo gisa jardun. Gizartea dago Estatuaren eta merkatuaren artean. Herritarrak ahaldundu behar ditugu hezkuntza-gaietan. Hortik ez da ondorioztatu behar, noski, ekimen pribatuen aniztasuna; aitzitik, hezkuntza autogestionatuagoa eta herrikoiagoa eraiki behar da, parte-hartzaileagoa eta ingurune zehatzetan errotuagoa, eskola-unitate bakoitza gai izan dadin bere beharrizan partikularrei erantzuteko; tokian tokiko hezkuntza ahaldunagoa. Ikastetxeek ez dute administrazioaren planen hartzaile soilak izan behar, ezta erregulazio burokratikoegien mendeko ere, baizik eta ikastetxeen hezkuntza-proiektuen zerbitzura egon behar dute, komunitarioki eraiki behar baitira. Bide horretatik, ez litzateke zaila izan behar ikastetxe publiko pluralen baina sare bakar batean bateratutakoen etorkizuna irudikatzea, oraindik urrun badago ere. 
 
9. **Bi ardatz horiei buruzko itun bat egiteko beharra**. Euskal hezkuntzak (EAEkoak) gehiengoak hitzartu eta bildu behar ditu bere motelalditik eta zatiketatik ateratzeko, eta erreferentzia eredu bihurtzeko, batzuetan herrialde eskandinaviar batzuk ikusten ditugun bezala. Balio publikoetara bildu nahi duten borondate oneko eragile guztiek parte hartu behar dute akordio zail baina posible horien eraketan, beste erkidego eta herrialde batzuetan posible izan diren akordio eta aurrerapenek erakusten diguten bezala. Administrazioari dagokio, lehenik eta behin, kohesioaren eta demokraziaren inguruko prozesu horien buru izatea. Baina, etorkizunaren erronkekiko miopiagatik edo irismen laburreko interes politikoengatik esku-lotuta, bere funtzioak alboratuko balitu, gizarteak berak arduratu beharko luke abiarazteaz, berandu gabe, partaidetza-prozesu zabal bat, eta ez soilik kupularra.
 
10. **Euskal hezkuntza ondasun komun gisa ulertzea*. UNESCOren azken dokumentu nagusiaren harira, "Hezkuntza birplanteatzea. Munduko ondasun komun baterantz?", euskal gizarte gisa hezkuntzan sakontzeko aukera paregabe baten aurrean gaude, giza eskubide eta ondasun publiko gisa. Ikusmolde indibidualista eta korporatiboen aurrean, hurrengo belaunaldien etorkizuneko ongizatea bermatuko duen hezkuntza behar dugu, batez ere gizarte-maila ahulenena, eta haren kudeaketaren izaera kolektiboan sakondu behar dugu.

<hr>

Este manifiesto estÃ¡ disponible en [adierazpena.github.io](https://adierazpena.github.io/).


## Sinadurak

-

## Adierazpena sinatu

<a href="https://docs.google.com/forms/d/e/1FAIpQLSfwq5N2NxDttnR74odIyTSBpgzcE-AFLVuR_epoPB0HxQyFlQ/viewform" class="pressbutton">Adierazpena sinatu inprimaki honetan</a>

<meta property="og:title" content="adierazpena">
<style>
h1:nth-child(1) {
  visibility: hidden;
  line-height: 0;
}
.pressbutton {
    background-color: #008080;
    border: none;
    color: white;
    padding: 15px 32px;
    text-align: center;
    text-decoration: none;
    display: inline-block;
    font-size: 16px;
    text-align: center;
    border-radius: 20px;
}
</style>
